# -*- mode: mandoku-view; -*-
#+TITLE: 樊川文集
#+DATE: 2015-09-11 08:36:29.376952
#+PROPERTY: ID KR4c0072
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 16
#+PROPERTY: FILE SB04n0335-016樊川文集-卷第十六.
<pb:KR4c0072_SBCK_016-1a>¶
樊川文集第十六¶
　　　　　　　中書舎人杜牧字牧之¶
　　　上李太尉論北邉事啓¶
某啓伏以聖主垂衣太尉當軸威德上顯和澤¶
下流諸侯無異心百姓無怨氣星辰順静日月¶
光明天業益昌聖統無極既功成而理定實道¶
尊而名垂今則未聞縱東山之遊樂後園之醉¶
惕&KR0357;若不足兢兢而如無豈不以邊障尚驚殊¶
虜未殄防其入㓂猶湏徴兵伏以廽鶻種落人¶
素非多校於突厥絶爲小弱今者國破衆叛迯¶
<pb:KR4c0072_SBCK_016-1b>¶
來漠南爲羇旅之魂食草萊之實白髪驪騂之¶
&KR0016;凋耗巳無湩酪皮毳之資飢寒皆盡&KR0009;命雜¶
種蔵跡隂山取之及時可以一戰今者度虜之¶
計不出二者時去時來&KR0422;翔不决必有所在西¶
戎巳得要約同其氣勢同爲侵擾此其一也心¶
膽破壞馬畜殘少且於美水薦草暖日廣川牧¶
馬飬習以俟強大此其二也今者徴中國之兵¶
與之首尾乆戌則有師老費財之憂深入則有¶
大寒&KR1023;墜之苦示戎狄之弱生姧傑之心今者¶
不取恐貽後患敢以管見上干尊重自兩漢代¶
<pb:KR4c0072_SBCK_016-2a>¶
虜皆是秋冬不過百日驅中國之人入苦寒之¶
地此時匈奴勁弓折膠重馬免乳畜肥草壮力¶
全氣盛與之相校勝少敗多故匈奴云漢實大¶
國也但其人不䏻辛苦爾此所謂避虚而撃實¶
逃短而攻長至於後魏崔浩因見其理蠕蠕強¶
盛屡犯北邉浩請討之曰蠕蠕恃其地逺自寛¶
來乆故夏則散衆放畜秋肥乃聚背寒向暄南¶
來㓂抄今出其慮表掩其不備大兵卒至必驚¶
駭星分向塵奔走壮馬護牧牝馬戀駒驅馳難¶
制不得水草未過数日則聚而困斃可一舉而¶
<pb:KR4c0072_SBCK_016-2b>¶
滅太武帝從之及軍入境蠕蠕先不設備民畜¶
布野驚怖四奔莫相收攝於是分軍撲討東西¶
五千里南北三千里凡所俘虜及𫉬畜産彌漫¶
山澤髙車因殺蠕蠕種𩔖歸降者三十餘萬落¶
虜遂散亂帝㳂弱水西行至涿邪山諸大將慮¶
深入有㐲兵勸帝停止不追浩先勸窮追之不¶
從後聞凉州賈胡言若更前行三日則盡滅之¶
矣帝深恨之以某所見今若以幽并突陣之&KR0016;¶
酒泉教射之兵整飾誡誓仲夏潜發計隂山與¶
𣵠邪之遠近十不一一校蠕蠕廻鶻之強弱猶¶
<pb:KR4c0072_SBCK_016-3a>¶
如虎䑕五月節氣在中夏則熱到隂山尚寒中¶
國之兵足以施展行軍於枕席之上翫㓂於掌¶
股之中軏轠懸瓶湯沃晛雪一舉無頻必然之¶
䇿今冰合防秋冰銷解戍行之巳乆虜爲長然¶
出其意外實爲上䇿議者或云北取黠戞今討¶
廻鶻伏以&KR0219;戞起於别種超爲可汗必是英傑¶
天時必助賢材必用法令必明㓕迴鶻之後便¶
是勍敵況示之以弱必爲所輕今者四海九州¶
同風共貫諸侯用命年穀豐熟可以瘞玄玉於¶
常山子遺人於河壠顧兹疲虜豈遺子孫伏惟¶
<pb:KR4c0072_SBCK_016-3b>¶
太尉相公大德素昭武功復著畫地而兵形盡¶
見按璅而邊事無遺唯一指蹤即可掃跡昔漢¶
武帝之求賢也有上書不足採者輙報罷去未¶
甞罪之故能羈越臣胡大興禮樂今太尉與仁¶
聖天子同德有志之士無不願死伏惟特寛狂¶
狷不賜誅責生死榮幸無任感恩攀戀惶懼汗¶
慄之至謹啓¶
　　　賀中書門下平澤潞啓¶
某啓伏以上黨之地肘京洛而履蒲津𠋣太原¶
而跨河朔戰國時張儀以爲天下之脊建中日¶
<pb:KR4c0072_SBCK_016-4a>¶
田恱名曰腹中之眼帶甲十萬籍土五州太行¶
夷儀爲其扃關健馬強弓爲其羽翼自逆黨專¶
有僅及一世頗聞教育實曰精強昨者凶堅專¶
地之請&KR0004;陳聖主整旅之詔將下中外遠邇皆¶
疑難攻蜂蠆螗蜋頗亦自&KR0018;伏惟相公上符神¶
㫁潜運廟謨仗宗社威&KR0149;駈風雲雷電掌上必¶
取彀中難逃纔逾周星果梟逆首周公東征之役¶
捷至三年憲皇淮夷之師尅聞四嵗校虜㓂之¶
強弱曾不等倫考攻取之敗亡何至容易若非¶
睿𥮅英略借筯深謀比之前修一何遠出自此¶
<pb:KR4c0072_SBCK_016-4b>¶
鞭笞反側灑掃河湟大開明堂再振儒校窮天¶
盡地皆爲壽域之人赤子秀眉共老止戈之代¶
某謬分符竹實由思知慶快懽抃之誠倍百常¶
品不宣謹啓¶
　　　上白相公啓¶
某啓伏惟相公上佐聖主獨專魁柄封殖良善¶
脩整紀綱練羣臣謹百職考功績覈名實大張¶
公室盡閉私門盛德大功直筆實光於簡䇿清¶
節細行祝史不愧於神明天下望之爲凖繩朝¶
廷𠋣之爲依㨿畢公克勤小物周公煥發大猷¶
<pb:KR4c0072_SBCK_016-5a>¶
鞭笞反側灑掃河湟大開明堂再振儒校窮天¶
盡地皆爲壽域之人赤子秀眉共老止戈之代¶
某謬分符竹實由思知慶快懽抃之誠倍百常¶
品不宣謹啓¶
　　　上白相公啓¶
某啓伏惟相公上佐聖主獨專魁柄封殖良善¶
脩整紀綱練羣臣謹百職考功績覈名實大張¶
公室盡閉私門盛德大功直筆實光於簡䇿清¶
節細行祝史不愧於神明天下望之爲凖繩朝¶
廷𠋣之爲依㨿畢公克勤小物周公煥發大猷¶
<pb:KR4c0072_SBCK_016-5b>¶
邴吉陋案吏於公庭𡊮安不錮人於聖代衛將¶
軍有長揖之客張子孺無謝恩之人吉甫率由¶
舊章魏相能明故事房杜不以求備取人不以¶
已長格物姚梁公先有司脩舊法下位各得言¶
其志百司各得盡其才求於古人之賢皆集相¶
公之德如以尺量刀解粉布墨𦘕小大銖參丸¶
角尖鈌各盡其分皆當其任是以庶人不議郷¶
校無言天下欣欣若更生者自此黄髪之老待¶
哺之子不見兵戈不離抱撫清廟之𥙊四夷來¶
助蒼生之願百志皆成顒顒万方實懸斯望¶
<pb:KR4c0072_SBCK_016-6a>¶
某逺守僻左無因起居但採風謡亦能歌詠無任¶
攀戀激切之至謹啓¶
　　　上周相公啓¶
某啓伏奉三月八日勑除尚書司勲貟外郎史¶
館修撰承命榮懼啓處無地伏以聖主順上帝¶
之則率四海以仁神化風行家至日見吉先哲¶
王之德也有求必至有開必先是以傳吕得於¶
夢卜申甫降於山嶽伏惟相公待主乃用爲時¶
而生當考室構厦之時膺篤繩削墨之任賛傑¶
俊遂賢良調隂陽提紀律𩔖能而使度材受官¶
<pb:KR4c0072_SBCK_016-6b>¶
常切如家之憂每懷撻市之耻是以朝廷禮樂¶
天下清明人不凋傷神不怨悵萬物由道百度¶
皆貞雖周𫉬仁人商得元哲夢&KR0114;䧏嶽之得豈¶
䏻逾焉某樸樕之才糞朽之賤遭逢盛業三帶¶
郡符自審事冝實以逾忝伏以睦州治所在萬山¶
之中終日昬氛侵染衰病自量忝官巳過不敢¶
率然請告唯念滿&KR0010;得保生還不意相公拔自¶
汚泥昇於霄漢却收斥錮令厠班行仍授名曹¶
帖以重職當受震駭神魂飛揚撫已自驚喜過¶
成泣藥肉白骨香返遊魂言於重恩無以過此¶
<pb:KR4c0072_SBCK_016-7a>¶
雖買臣懷紱郡邸蕭育召拜扶風楊僕三組垂¶
𦝫蘇秦六印在手校於榮忝無以爲喻言念㣲¶
生難酧殊造伏以相公自數載巳來朝廷䔍老¶
四海俊賢皆因挈維盡在門館毗輔聖主巍爲¶
元勲自有明神以相百禄固唯賤末報效無門¶
感激血誠涕淚迸溢無任攀戀懇款之至　謹¶
啓¶
　　　上鄭相公状¶
某啓伏以相公自專魁柄一闡大猷鎮撫四夷¶
訓導百吏無不信順皆有程品猶尚不遺微賤¶
<pb:KR4c0072_SBCK_016-7b>¶
特䧏慰誨重疊滿幅榮耀闔門捧戴生光啓處¶
無地聞於白屋之輩皆願殺身詢於黄耇之徒¶
以爲異事慰示天下長育人材魚頡鴻&KR0115;之潜¶
丘中塢上之𨼆皆可以結戀随指效用盡心接¶
地際天日出月入盡得臣妾無不謳歌蒼生顒¶
顒實有所望某一門骨肉皆受恩知效命之誠¶
𤁋血自誓無任攀戀感激懇悃之至謹状¶
　　　上淮南李相公状¶
某啓伏以近日當州人吏徃來及諸道賔客行¶
過皆傳相公以淮海之地災旱累年仁憫之心¶
<pb:KR4c0072_SBCK_016-8a>¶
憂念深切廣求人瘼大革土風䘏飬疲羸抑挫¶
豪猾備職者思勵其巳業官者得用其䏻鰥寡¶
孤惸飛沉動植仁煦必及惠愛無遺吏不敢欺¶
法䏻必束上行下效家至户到閭里安㤗史冊¶
未聞竊以聖上𠋣注既深相公勲業愈重况兹¶
異政即逹宸聰伏料窮邉絶塞將議息兵宣室¶
明庭必思舊徳重秉鈞軸固在旬時某忝跡門¶
墻不勝抃躍攀望棨㦸下情無任戀結之至謹¶
状¶
　　　上吏部高尚書状¶
<pb:KR4c0072_SBCK_016-8b>¶
某啓人惟樸樕材實朽下三守僻左七換星霜¶
拘攣莫伸抑鬰誰訴每遇時移節換家逺身孤¶
弔影自傷向隅獨泣將欲漁釣一壑栖遲一丘¶
無易仕之田園有仰食之骨肉當道每歎末路¶
難循進退唯艱憤悱無告今者大君繼統賢相¶
秉鈞遺墜必舉髦雋並作伏惟尚書秩髙天爵¶
德冠人倫爲縉紳之紀綱作朝廷之標表凡遊¶
門館莫非雋賢至於小人㝡爲凡器頃者幸以¶
屬郡祗事廉車奉約束而雖嚴滌昬蒙而無術¶
實多&KR0317;闕每頼恩容敢望尊嚴特自褒舉手示¶
<pb:KR4c0072_SBCK_016-9a>¶
逺降羇魂震驚感激彷徨涕淚迸落便無跛𠋣¶
如生羽翰全忘鼠循忽欲鳥舉雖闕下一召歳¶
中四遷校其光榮不能踰越禮曰君子&KR0738;其死¶
有以待也養其身有以爲也是小人忘生殺身¶
之地刳腸奉首之報今得之矣復何求焉江山¶
絶域登臨巳秋猿吟鳥思草衰木墜&KR0058;侯寓衛¶
有式微之詩趙王遷房創山木之詠流落多戚¶
今古同塵迴望門墻涕戀唯積起居未由無任¶
血誠懇悃之至謹狀¶
　　　上刑部崔尚書狀¶
<pb:KR4c0072_SBCK_016-9b>¶
某啓某比於流軰踈闊慵怠不知趨嚮唯好讀¶
書多忘爲文格卑十年爲幕府吏每促束於簿¶
書宴遊間刺史七年病弟孀妹百口之家經營¶
衣食復有一州賦訟私以貧苦焦慮公以愚恐¶
敗悔仍有𥊏酒多睡厠於其間是數者相遭於¶
多忘格卑之中書不得日讀文不得專心百不¶
逮人所尚業復不能尺寸銖兩自強自進乃庸¶
人軰也復何言哉今者欲求爲贄於大君子門¶
下尚可以爲文而爲其禮詩所謂有靦面目視¶
人罔極者也謹敢繕冩所爲文凡二十首伏地¶
<pb:KR4c0072_SBCK_016-10a>¶
汗&KR0956;不知所云謹狀¶
　　　上安州崔相公啓¶
某啓某比於流軰一不及人至於讀書爲文日¶
夜不倦凡諸所爲亦未有以過人至於㑹昌三¶
年八月中所獻相公長啓鋪陳功業稱校短長¶
措於史記兩漢之間讀於文士才人之口與二¶
子並無愧容伏恐機務殷繁不暇省覽今者竊¶
敢再録啓本重干尊嚴付於史官而不誣懸於¶
後代而不泯其於取重豈在小人復敢别録所¶
爲新舊文兩卷凡一十九首上陳視聽一希鐫¶
<pb:KR4c0072_SBCK_016-10b>¶
琢重疊過越惶懼伏深伏惟照察謹啓¶
　　　薦韓乂啓¶
昨日所啓言韓拾遺事非與韓求衣食救饑寒¶
也御史亦豈爲救饑寒之官乎中丞必曰太梁¶
奏取韓以饑寒何不去夫幕吏乃古之陪臣以¶
人焉北面雖布衣無耻之士亦冝訪其樂與不¶
樂况有道之君子乎韓以旅寓洛中非不樂梁¶
也不甘不告之請耳韓及第後歸越中佐沈公¶
江西宣城府罷唐扶中丞辟扵閩中罷府歸路¶
由建州妻與元晦同髙祖扶惡晦爲人不省之¶
<pb:KR4c0072_SBCK_016-11a>¶
及晦得越乃棄産避之居常州殷儼者仰韓之¶
道自閩&KR0009;百縑遺之及門不開書緘而斥去之¶
某比兩府同院但見其㢘愼髙㓗亦未知其道¶
大和八年自淮南有事至越見韓君於鏡上三¶
畒宅兩頃田𣗳&KR0188;釣魚唯召名僧爲侣餘力究¶
易嬉嬉然無日不自得也未嘗及身名出䖏之¶
語未嘗入公府造請與幕吏宴遊因此不爲搢¶
紳相所見禮蕭髙二連帥即日造其廬詢以政¶
事&KR0091;先人梓材有文學髙名没於越之府幕故¶
不願復爲越賔及髙至許下厚禮辟之其爲人¶
<pb:KR4c0072_SBCK_016-11b>¶
也貞潔芳茂非其人不與遊非其食不敢食蕭¶
舎人考功崔貟外是趍扵韓交者某復趍於蕭¶
崔二君子者即韓之去某其間不啻容數十人¶
矣亦安得知其賢而言之復不僣乎伏恐中丞¶
謂韓求官以衣食干交朋者中丞&KR0004;在憲府固¶
宜愼選御史御史固非救饑寒之官某乆承恩¶
知但欲薦賢於盛時雖至淺陋亦知不可以交¶
友饑寒求清秩以干大君子者伏慮未審誠懇¶
故此具陳本末伏惟照察謹啓¶
　　　上知巳文章啓¶
<pb:KR4c0072_SBCK_016-12a>¶
某啓某少小好爲文章伏以侍郎文師也是敢¶
謹貢七篇以爲視𦗟之汚伏以元和功德凡人¶
盡當歌詠紀叙之故作燕將録徃年弔伐之道¶
未甚得所故作罪言自艱難來始卒伍傭役輩¶
多㨿兵爲天子諸侯故作原十六衛諸侯或恃¶
功不識古道以至于反側叛亂故作與劉司徒¶
書處士之名即古之巢由伊吕輩近者徃徃自¶
名之故作送薛䖏士序寳暦大起宫室廣聲色¶
故作阿房宫賦有廬終南山下嘗有耕田著書¶
志故作望故園賦雖未䏻深窺古人得與揖讓¶
<pb:KR4c0072_SBCK_016-12b>¶
𥬇言亦或的的分其状貌矣自四年來在大君¶
子門下恭承指顧約束於政理簿書間永不執¶
卷上都有舊第唯書萬卷終南山下有舊廬頗¶
有水𣗳當以耒耜筆硯聞齒髪甚壮間糞有成¶
立他日捧持一遊門下爲拜謁之先或希一奨¶
今者所獻但有輕黷尊嚴之罪亦何所取伏希¶
少假誅責生死幸甚謹啓¶
　　　獻詩啓¶
某啓某苦心爲詩本求髙絶不務竒麗不渉習¶
俗不今不古䖏於中間既無其才徒有其竒篇¶
<pb:KR4c0072_SBCK_016-13a>¶
成在&KR0083;多自焚之今謹録一百五十篇編爲一¶
軸封留獻上握風捕影鑄木鏤冰敢求恩知但¶
希鐫&KR0355;冒黷尊重下情無任惶懼謹啓¶
　　　薦王寜啓¶
前渭南縣令王寜前件官實有吏才&KR0091;於衆口¶
年少強力一也遇事必&KR0014;裁割二也既藴智䏻¶
無頭角誇誕三也廉直可保四也䖏於驕將内¶
臣之間必䏻和同五也今者邉將生事雜虜起¶
戎不憂兵甲唯在饋運某過承恩&KR0324;敢敢薦才¶
伏惟取捨之間特賜恕察謹啓¶
<pb:KR4c0072_SBCK_016-13b>¶
　　　上宰相求湖州第一啓¶
某啓人有愛某者言於某曰吏部貟外郎例不¶
爲郡子不可求假使巳求愼勿堅懇至于再三¶
荅曰某雖不學按六典令式及諸故事多無此¶
例國史復無賢相名卿懸之以爲格言此乃急¶
於進趨之徒自爲其&KR0003;若以言例貞元&KR0004;故相¶
國盧公邁由吏部貟外郎出爲滁州近者澶王¶
傳李疑爲鹽鐡使江淮留後豈曰無例人曰盧¶
事太逺李爲擢用此不足徴某曰不知今者視¶
之古事在書取爲今證逺自三代兩漢近至隋¶
<pb:KR4c0072_SBCK_016-14a>¶
氏國&KR0004;尚可援引况前十五年名相故事反不¶
足爲例乎况盧公邁止以骨肉寒餓來守滁陽¶
非如某以親弟廢痼寒餓仍之是盧公有一某¶
有二與盧公所切復爲不同仲尼曰雍也可使¶
南面今刺史古之南面諸侯行天子教化刑罰¶
者江淮鹽鐵留後求利小臣校量輕重與刺史¶
相懸求利臣乃可吏部貟外郎爲之十萬戸州¶
天下根本之地曰吏部貟外郎不可爲其刺史¶
即是本末重輕顛倒乖戾莫過於此某弟顗世¶
胄子孫二十六一舉進士及第嘗爲上斐相公¶
<pb:KR4c0072_SBCK_016-14b>¶
書酋壮温潤詞理傑逸賈生司馬遷䏻爲之非¶
班固劉向輩亹亹之詞流於後輩人皆藏之朱¶
崖李太尉迫以世舊取爲浙西團練使廵官李¶
太尉貴驕多過凡有毫髪顗必䟽而言之後謪¶
𡊮州於蒼惶中言於親吏曹居實曰如杜廵官¶
愛我之言若門下人盡䏻出之吾無今日李太¶
尉在𡊮州顗客居淮南牛公欲辟為吏顗謝曰¶
荀爽爲李膺御以此顯名今受命爲幕府下執¶
事御李膺矣然李公困謫逺地未願仕宦牛公¶
嘆美之聰明儁傑非㝷常人也某自省事巳來¶
<pb:KR4c0072_SBCK_016-15a>¶
未聞有後進名士䘮明廢棄窮居海上如顗比¶
者今有一兄仰以爲命復不得一郡以飽其衣¶
食盡其醫藥非今日海内無也言於所傳聞亦¶
未有也自古喜莫若&KR0593;國太子以其死而復生¶
言懇莫若申包胥求救扵秦七日七夜哭聲不¶
絶某今懇如包胥但未哭爾若蒙恩憫特遂血¶
懇其喜也不下&KR0593;太子詞語煩碎頻干尊重足¶
及軒闥神驚汗流不勝憂恐懇悃之至謹啓¶
　　　第二啓¶
某啓某㓜孤貧安仁舊第置於開元末某有屋¶
<pb:KR4c0072_SBCK_016-15b>¶
三十間去元和末酬償息錢爲他人有因此移¶
去八年中凡十徙其居奴婢寒餓衰老者死少¶
壮者當面逃去不䏻呵制有一豎戀戀憫嘆挈¶
百卷書隨而飬之奔走困苦無所容歸死延福¶
私廟支拄欹壞而處之長兄以驢遊丐干親舊¶
某與弟顗食野蒿藿寒無夜燭黙所記者凡三¶
周&KR0010;遭遇知已各及第得官文宗皇帝改號&KR0004;¶
年某爲御史分察東都顗爲鎮海軍幕府吏至¶
二年間顗疾眼暗無所覩故殿中侍御史韋楚¶
老曰同州有眼醫石公集劒南少尹姜[沔-丏+丐]䘮明¶
<pb:KR4c0072_SBCK_016-16a>¶
親見石生針之不一刻而愈其神醫也某迎石¶
生至洛告滿百日與王生俱東下見病弟于揚¶
州禪智寺石曰是状也腦積毒熱脂融流下盖¶
塞瞳子名曰内障法以針旁入白睛穴上斜撥去¶
之如蠟塞管蠟去管明然今未可也後一周&KR0010;¶
脂當老硬如白玉色始可攻之某世攻此疾自¶
祖及父某所愈者不下二百人此不足憂其年¶
秋末某載病弟與石生自楊州南渡入宣州幕¶
至三年冬某除&KR0024;闕石生自曰明年春眼可針¶
矣視童子中脂色玉白果符&KR0004;言堂兄慥守潯¶
<pb:KR4c0072_SBCK_016-16b>¶
陽泝流不逺刺史之力也復可以飽石生所欲¶
令其盡心此即家也京中無一畒田豈可同歸¶
遂如潯陽四年二月某於潯陽北渡赴官與弟¶
顗決手哭曰我家世德汝復無罪其疾也豈遂¶
痼乎然有石生愼無自撓其年四月石生施針¶
九月再施針俱不效五年冬某爲膳部貟外郎¶
乞假徃潯陽取顗西歸顗固曰歸不可議俟兄¶
慥所之而隨之㑹昌元年四月兄慥自江守蘄¶
某與顗同舟至蘄某其年七月却歸京師明年¶
七月出守黄州在京時詣今&KR0593;州&KR0067;使君問&KR0067;¶
<pb:KR4c0072_SBCK_016-17a>¶
使君眼状&KR0067;云同州有二眼醫石公集是一也¶
復有周師逹者即石之姑子所得當同周老石¶
少有術甚妙似石不及某常病内障愈于周手¶
豈少老間工拙有異某至黄州以重幣卑詞致¶
周至蘄周見弟眼曰嗟乎眼有赤脉凡内障脂¶
凝有赤脉綴之者針撥不䏻去赤脉赤脉不除¶
針不可施除赤脉必有良藥某未知之是石生¶
業淺不逹此理妄再施針周不針而去時西川¶
相國兄始鎮揚州弟兄謀曰揚州大郡爲天下¶
通衢世&KR0091;異人術士多遊其間今去值有𫝑力¶
<pb:KR4c0072_SBCK_016-17b>¶
可爲乆安之計兾有所遇其年秋顗遂東下因¶
家揚州與顗一相見别八年矣坐一室中不復¶
有再生意住三十日而西臨岐與決曰此行也¶
必祈大郡東來謀汝醫藥衣食庻㡬如志近聞¶
九疑山南有𨼆士綦母弘者人言異人䏻愈異¶
疾忠州豊都縣有仙都觀後漢時仙人隂長生¶
於此白日昇天今聞道士龔法義年逾八十精¶
嚴其法人之所謂有前世&KR0018;累今世還以痼疾¶
者奏章於上帝䏻爲解之刺史之力二人或可¶
致是以去&KR0010;閠十一月十四日輙獻長啓乞守¶
<pb:KR4c0072_SBCK_016-18a>¶
錢塘盖以私懇有素非敢率然言念病弟䘮明¶
坐廢十五年矣但䏻識某聲音不復知某髪巳¶
半白顔面衰改是某今生可以見顗而顗不䏻¶
復見某矣此天也無可奈何某䏻見顗而不得¶
去此豈天乎而懇在相公若小人㣲懇終不䏻¶
上動相公相公恩憫終不下及小人是日月下¶
親兄弟終無相見期况去&KR0010;淮南小旱衣食益¶
困目無所覩復困於衣食即海内言窮苦人無¶
如顗者今敢以情事再書懇迫上干尊重伏料¶
仁㫖必爲憫側然某早衰多病今春耳襲積四¶
<pb:KR4c0072_SBCK_016-18b>¶
十日四月復落一牙耳聾牙落年七八十人將¶
謝之候也今未五十而有七八十人將謝之候¶
蓋人生受氣堅強脆弱品第各異也堅強者七¶
八十而衰脆弱者四五十而衰其不同也亦與¶
草木中蒲栁松栢同也某今生四十八矣自今¶
年來非唯耳聾牙落兼以意氣錯寞在群衆懽¶
𥬇之中常如登髙四望但見莾蒼大野荒墟廢¶
壠悵望寂黙不能自解此無他也氣衰而志散眞¶
老人態也自省人事巳來見親舊交遊年未五¶
十尚壯健而死者衆矣況某早衰敢望六七十¶
<pb:KR4c0072_SBCK_016-19a>¶
而後死乎聞未死前一見病弟異人術士求其¶
所未求以甘其心厚其衣食之地某若先死使¶
病弟無所不足死而有知不恨死早湖州三歳¶
可遂此心伏惟仁憫念病弟望某東來之心察¶
某欲見病弟之志一加哀憐特遂血懇披剔肝¶
膽重此告訴當盛暑時敢以私事及政事堂啓¶
干丞相治其罪可也伏&KR0083;流涕俯侯嚴命不勝¶
憂惶激切之至謹啓¶
　　　第三啓¶
某啓某去歳閏十一月十四日輙書微懇列在¶
<pb:KR4c0072_SBCK_016-19b>¶
長啓干黷尊重乞守錢塘以便家事自嘆精誠¶
不䏻上動相公不遂於便伏以病弟孀妹因縁¶
事故寓居淮南京中無業今者不復西歸遂於¶
淮南客矣病孤之家假使旁有強近救接庇借¶
嵗供衣月供食日問其所欠闕尚猶戚戚多感¶
無樂生意况乎爲客於大藩喧&KR0349;雜沓之中無¶
俸禄之氣𫝑食不&KR0071;月用不給日閉門於荒僻¶
之地取容於里胥遊徼之輩部曲臧𫉬可以氣¶
凌䑕侵又不䏻制止所可仰以爲命者在三千¶
里外一郎吏爾復有衣食生生之所湏悉多欠¶
<pb:KR4c0072_SBCK_016-20a>¶
闕欲其安活而無歎吒悲恨不可得也去&KR0010;伏¶
蒙恩念出於私曲語今青州鄭常侍云更與一¶
官必任東去某承受仁㫖不敢不重以錢塘更¶
塵視聴今自勲曹擢爲廢置在某更授一官巳¶
榮過矣在相公必任東去之言鏘然在耳近者¶
累得書告以羇旅困乏聞於他人可爲酸&KR0569;况¶
於某心豈易排遣今年七月湖州月滿敢&KR0186;重¶
書血誠再干尊重伏希憐憫特賜比擬某伏念¶
骨肉悉皆早衰多病常不敢以夀考自期今更¶
得錢三百萬資弟妹衣食之地假使身死死亦¶
<pb:KR4c0072_SBCK_016-20b>¶
無恨湖州三考可遂此心湖州名郡也私誠難¶
遂也不遇知已豈得如志𤁋血披肝伏&KR0083;迸淚¶
伏希殊造或賜濟活下情無任懇悃惶懼之至¶
謹啓¶
　　　上宰相求杭州啓¶
某啓某於京中唯安仁舊第三十間支屋而巳¶
長兄慥罷三原縣令閑居京城弟顗一舉進士¶
及第有文章時名不幸得痼疾坐廢十三年矣¶
今與李氏孀妹寓居淮南並仰某㣲官以爲糇¶
命某前任刺史七年給弟妹衣食有餘兼及長¶
<pb:KR4c0072_SBCK_016-21a>¶
兄亦救不足是某一身作刺史一家骨肉四䖏¶
安活自去年八月時蒙奨擢授以名曹郎官史¶
氏重職七年棄逐再復官榮歸還故里重見親¶
戚言於鄙誠巳滿素志自去年十二月至京以¶
舊第無屋與長兄異居今秋巳來弟妹頻以寒¶
餒來告某一院家累亦四十口狗爲朱馬緼作¶
由&KR0129;其於妻兒固冝窮餓是作刺史則一家骨¶
肉四處皆㤗爲京官則一家骨肉四處皆困謀¶
於知友曰杭州大郡今月滿可求欲干告吾相¶
次活家命以爲如何皆曰子七年三郡今始歸¶
<pb:KR4c0072_SBCK_016-21b>¶
復相國知子必欲次第叙用子今復求刺史得¶
不生相國疑怪乎某荅曰是何言與某唯恃吾¶
相之知始敢干求今天下以江淮爲國命杭州¶
戸十萬稅錢五十萬刺史之重可以殺生而有¶
厚禄朝廷多用名曹正郎有名望而老於爲政¶
者而爲之某今官爲外郎是官位未至也前三¶
任刺史無異政聞於吾相是爲政無取也今若¶
得遂所求非唯超顯兼活私家某若不恃吾相¶
之知而求之是狂躁妄庸人也墜井者求出執¶
熱者願濯古人以此二者譬喻所切也某今所¶
<pb:KR4c0072_SBCK_016-22a>¶
切是墜於絶壑而衣掛于𣗳杪覆在鼎中下有¶
熱火而水將沸與古所喻則復過之輙敢具䟽¶
血誠上干尊重兾垂恩憐或賜援拯慺慺丹懇¶
不勝惶懼懇悃之至謹啓¶
　　　爲堂兄慥求澧州啓¶
某啓庫部家兄昨者特蒙奨㧞却忝班行實以¶
𦗟聞稍難不敢更求榮進今在郢州汨口草市¶
絶俸巳是累年孤外生及姪女堪嫁者三人仰¶
食待衣者不啻百口脫粟蒿霍才及一飡伏蒙¶
仁恩頻賜顧問必許援拯授以涔陽活於闔門¶
<pb:KR4c0072_SBCK_016-22b>¶
無不感涕伏以相公上佐聖主蔚爲元勲恩隨¶
風翔德與氣游唯一物之微四海之大鎔造所¶
及罔不得冝伏念庫部家兄承一顧之恩二紀¶
不替伏恐機務繁重不時記億心迫情切輙敢¶
重干尊嚴戰汗憂惶伏地待罪謹啓¶
樊川文集第十六¶
<pb:KR4c0072_SBCK_016-23a>¶
